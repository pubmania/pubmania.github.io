---
title: उम्र का हिसाब
date: 
  created: 2025-12-18
authors: ['ankit']
categories: 
  - "कवितायेँ"
  - "भावनात्मक"
  - "दोस्ती"
  - "ज़िन्दगी"
slug: umra-ka-hisaab
bsky: true
description: "umra ka hisaab" is hindi for Accounts of age.
---

```poem
## उम्र का हिसाब

ये उम्र का चढ़ाव ले आया यादों का सैलाब देखो,  
है नया पड़ाव पर फिर वही बेहिसाब सा हिसाब देखो।  

भाव के दबाव से हाल आंखों का खराब है,  
नहीं प्यार का अभाव पर दिल तो लाजवाब है।  

और तो सब ठीक है बस ख्वाहिशें कुछ कम सी हैं,  
उम्मीद तो पहली सी है बस पुकार थोड़ी मद्धम सी है, 
 
राहें तो पहली सी हैं बस बेचैनियाँ हमकदम सी हैं,  
आरज़ू तो पहली सी हैं बस बाहें जरा बेदम सी हैं।  

सांसे तो पहली सी हैं बस आहें थोड़ी गरम सी हैं,  
किताबें तो पहली सी हैं बस कहानियां नरम सी हैं।

दीवानगी तो पहली सी है बस आवारगी कम कम सी है,
शायरी तो पहली सी है बस शाम बड़ी कम कम सी है।   

शान तो पहली सी है बस पहचान थोड़ी कम सी है,
दुनिया तो पहली सी है बस इंसानियत कुछ कम सी है।

खुशियां तो पहली सी हैं बस मुस्कुराहटें कुछ कम सी हैं,
घड़ियां तो पहली सी हैं बस पलों की कमी सी है।  

कामयाबी तो पहली सी है बस जश्न में कमी सी है,  
दोस्ती तो पहली सी है बस तुम सबकी कमी सी है।

कभी सोचते नहीं थे कुछ करने से पहले हम सारे,  
आज करते नहीं कुछ भी बस सोचते रहते हैं हम सारे। 
 
कभी हम जिम्मेदारी थे और आज जिम्मेदारी हमारी है,  
कभी हम कल थे, आज नए कल की खुशियां हमारी हैं।

मिलोगे जब तो, साथ मिल कर, कल को आज कर देंगे,  
शायद तरीका पहला सा न हो, कुछ नया अंदाज कर लेंगे।  

हंसेंगे थोड़ा हम कि फिर जीवन में खोया वो रंग भर देंगे,  
हो कर सभी शामिल बड़े प्यार से गाली गलौच कर लेंगे।  
  
-अंकित।
```
