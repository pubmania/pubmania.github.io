---
title: "वादा"
date: 
  created: 2019-12-26
authors: ['ankit']
categories: 
  - "कवितायेँ"
  - "दार्शनिक"
  - "भावनात्मक"
---

```poem
## वादा

अक्सर सोचता हूं, कभी नहीं बोलता हूं  

यादों में ईद दीवाली सभी मेरे त्योहार है  
यादों का आइना यूं टूट जाता है मेरा  
कि आज धर्म का ठेकेदार बताता है  
कौनसा सा त्योहार मनाना है मुझे

सभी रिश्तों के मायने होना ज़रूरी तो नहीं  
लेकिन बिना मायने के रिश्ते निभाना शायद मुमकिन तो नहीं

हर दोस्ती की अपनी गहराई होती है  
लेकिन उस गहराई का नाप हो पाना शायद मुमकिन तो नहीं

नफरतों के बाज़ार में भाषा से रंग तक सब बिकता है  
लेकिन धर्म से सस्ता और टिकाऊ शायद कोई हथियार तो नहीं

चलो आज मिल कर ये वादा कर लें  
हमारे घरों में रोशनी हर त्योहार पर होगी  
ना धर्म की बंदिश होगी ना भाषा की सीमा होगी  
ना घृणा के लिए हमारे दिलों में जगह होगी  
हां प्रेम और आदर की असीमित आपूर्ति होगी

-अंकित.
```